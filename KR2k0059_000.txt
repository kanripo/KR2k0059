# -*- mode: mandoku-view; -*-
#+TITLE: 水經注集釋訂訛
#+DATE: 2015-08-24 22:43:27.382281
#+PROPERTY: ID KR2k0059
#+PROPERTY: BASEEDITION WYG    
#+PROPERTY: JUAN 提要
<pb:KR2k0059_WYG_000-1a>¶
欽定四庫全書　　　　　史部十一¶
　水經注集釋訂訛　　　　地理類四(河渠之屬/)¶
　　提要¶
　　　　(臣/)等謹案水經注集釋訂訛四十卷¶
　　　國朝沈炳巽撰炳巽字繹旃歸安人其書據明¶
　　　　嘉靖間黄省曽所刋水經注本而以己意校¶
　　　　定之多所釐正又以道元徵引之書極為博¶
　　　　贍傳寫既久訛誤相仍因徧檢史記漢書志¶
<pb:KR2k0059_WYG_000-1b>¶
　　　　表及諸史各志取其文異同者録於下方以¶
　　　　備參考其無他書可校者則闕之間附以諸¶
　　　　家考訂之説凡州縣沿革則悉以今名釋焉¶
　　　　中間於地理方位往往有不能詳審而漫為¶
　　　　臆度者如漳水注稱絳瀆逕九門城南又東¶
　　　　南逕南宫城北炳巽釋云九門城在今藁城¶
　　　　縣西北二十里而不知一在滹沱之南一在¶
　　　　滹沱之北中隔新河寧晉束鹿晉州相去甚¶
<pb:KR2k0059_WYG_000-2a>¶
　　　　逺水經沁水過穀逺縣東又南過陭氏縣東¶
　　　　此陭氏在潞安府屯留縣西南即北魏之寄¶
　　　　氏陭譌作猗而炳巽釋云今屬平陽府則不¶
　　　　知漢志有上黨之陭氏非即河東之猗氏他¶
　　　　若河水過髙唐縣南道元言河水於縣漯水¶
　　　　注之此下有地理志曰漯水出東武陽今漯¶
　　　　水上承河水於武陽縣東南西北逕武陽新¶
　　　　城東云云炳巽以其重見於前刪此存彼不¶
<pb:KR2k0059_WYG_000-2b>¶
　　　　知下文水自城東北逕東武陽縣故城南所¶
　　　　謂自城者承武陽新城言也使如所刪則自¶
　　　　城直接髙唐不可通矣此類皆為舛誤然炳¶
　　　　巽作此書凡歴九年而成丹鉛矻矻手自㸃¶
　　　　定其初未見朱謀㙔本後求得之而所見大¶
　　　　略相同亦可知其用心之勤至雖不能盡出¶
　　　　前人範圍而鈎索考證之功實未可沒也乾¶
　　　　隆四十三年五月恭校上¶
<pb:KR2k0059_WYG_000-3a>¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR2k0059_WYG_000-4a>¶
水經注集釋訂訛原序¶
余少時讀水經注服其真能讀萬卷書行盡天下山水¶
路而所成文章又復鈎采羣書造語選辭句斤字削於¶
經史子集中别開面目若天地間不可無一不容有二¶
者然其中間多棘吻刺舌每至不能句讀往往置之後¶
得蜀中朱無易水經注箋見其徴引載籍駮正脱誤厥¶
功良多然所定者祇及什之二三譬疾醫治疾療其半¶
而未起其全難語於身之康强也己巳冬家繹旃貢士¶
<pb:KR2k0059_WYG_000-4b>¶
過予草堂出集釋訂訛一書索予草序讀之見有釐簡¶
編之錯雜者有正援据之未的者有壹名類之互異者¶
有改字畫之舛謬者有補考索之缺略者大約本之六¶
經參之史記班范以下諸史采之近代名家鈎纂以為¶
依據至本文既誤又無他書可校者不敢師心自用而¶
仍從闕如其用心也專其用力也勤其積嵗月也多視¶
茍焉著書而急急以取名者不可以同年而語也已憶¶
予奉¶
<pb:KR2k0059_WYG_000-5a>¶
勅校舊唐書其錯簡譌字不可勝數至思維㫁絶因徴¶
之通鑑綱目與三通英華文粹等書以對勘取裁而後¶
稍復原文之舊既得君家東甫唐書合鈔見其正譌審¶
闕并有予用意所未到者悉采入每卷考証中於此見¶
校讐之難而君家兄弟之矻矻於古書者一有功於有¶
唐一有功於地利並足増我家之光而今兹之序其縁¶
起者又能易嚮時之沈悶而了然於心目也抑古來著¶
書之家如郭璞郭象裴駰劉昭顔師古之徒不獨注釋¶
<pb:KR2k0059_WYG_000-5b>¶
皆能自為一書以行於世然其文代𫝊完好獨道元所¶
成乆将淪沒至楊用修始有刻本而去其諸家小注又¶
詭竒自喜轉取踳駮不易解者以為生新是彰之而適¶
以紊之也得繹旃之好學深思虚心順理以訂正之是¶
不獨還酈氏之舊物并可為桑氏之功臣也夫¶
乾隆十五年嵗次庚午七月朢日長洲沈徳潛譔¶
#+PROPERTY: JUAN 凡例
<pb:KR2k0059_WYG_000-6a>¶
凡例¶
　一是書宋本既不可得今世所行惟明嘉靖間黄氏¶
　　刋本其他如朱鬱儀鍾伯敬及休寧吳氏諸本亦¶
　　僅或有之余家所藏止黄氏一本其間篇簡脱漏¶
　　文字踳駮魯魚甚衆亥豕益訛或首尾顛躓而不¶
　　聨或句讀轉易而不記是以讀者不能通其義余¶
　　酷好是書而苦於句讀每遇不可解處輒廢書長¶
　　歎又無他本可以校讐止憑腹笥臆改積數年之¶
<pb:KR2k0059_WYG_000-6b>¶
　　功稍稍可以寓目後得朱氏注箋見其㸃定之處¶
　　大較與余所改略同南潯董訥夫以為朱氏已詳¶
　　而此複出似宜節去此非僕之複出亦非敢掠取¶
　　朱氏已成之論攘為已有寔縁校改在前得書在¶
　　後已積數年之功不忍輕棄故兩存之然朱氏雖¶
　　經修改尚多闕疑違意其條綱紊亂㫖趣乖違者¶
　　亦復不少巽不揣固陋討尋校勘譌者譯之散者¶
　　聚之亡者追之俾㫁者仍續闕者復補惟古今字¶
<pb:KR2k0059_WYG_000-7a>¶
　　有通用稍存之凡改正共一萬(闕/)千(闕/)百(闕/)十字¶
　　校改譌謬(闕/)百(闕/)十(闕/)條¶
　一經文之錯誤者如河水積石一山錯簡在渤海之¶
　　下葱嶺之上霸水之雜入渭水沔水之中篇錯簡¶
　　在下篇千年以來無人較正致後來人彈射并其¶
　　全經而疑之徳清胡渭朏明起而正之可以開千¶
　　載之疑誠有功於是書不淺但胡氏止校正于禹¶
　　貢錐指之中而閲是書者未能悉知故從胡氏校¶
<pb:KR2k0059_WYG_000-7b>¶
　　定之本撮録¶
　一道元博覽羣書掇其精華以注水經誠從來所未¶
　　有但注中所引頗多譌誤雖或𫝊聞異辭然經史¶
　　具在可以覆校唐宋元明以來諸家撰序大約俱¶
　　藉以考水道之源流稽山川之古迹其于引用譌¶
　　誤處概未校正朱本雖略加考訂然亦僅得十中¶
　　一二巽不揣固陋詳加鈎索如某水之(闕/)條(闕/)注¶
　　之(闕/)事與原文大異者悉取原書附於本文之下¶
<pb:KR2k0059_WYG_000-8a>¶
　　　至封建之先後地名之互異尤屬最多則取史記¶
　　　兩漢志表及諸史各志詳加查改若本文既誤而¶
　　　無他書可校者仍闕疑焉¶
　　一郡邑沿革廢置不常或古有而今無或名同而地¶
　　　異或始分而今合或今合而古離種種不一若不¶
　　　考据精詳則讀者茫然不知為何地矣今以明統¶
　　　志為凖博採輿地諸書參之禹貢錐指細加注明¶
　　　至諸水經行之地亦從錐指採録若¶
<pb:KR2k0059_WYG_000-8b>¶
憲皇帝時升州為府及分縣為二之各州縣俱未及注出¶
　　　縁脱稿在前難于改注也¶
　　一崑山顧寧人長洲何義門兩先生俱于是書各有¶
　　　考訂顧氏大約採之于日知録亭林集二書何氏¶
　　　則從其後人假先生手批之本採入先兄東甫亦¶
　　　曽究心於此後縁從事于新舊兩唐書故不暇旁¶
　　　及間有一二條亦為採入¶
　　一是書經始于雍正三年脱稿於雍正九年其考索¶
<pb:KR2k0059_WYG_000-9a>¶
　　鈎纂雖屬炳巽一人而助余不逮者季弟勞山與¶
　　有力焉至于抄録成書則族弟霞綺一人手筆故¶
　　得附書¶
