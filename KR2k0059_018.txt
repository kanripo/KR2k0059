# -*- mode: mandoku-view; -*-
#+TITLE: 水經注集釋訂訛
#+DATE: 2015-08-24 22:43:27.815226
#+PROPERTY: ID KR2k0059
#+PROPERTY: BASEEDITION WYG    
#+PROPERTY: JUAN 卷十八
<pb:KR2k0059_WYG_018-1a>¶
欽定四庫全書¶
　水經注集釋訂訛卷十八¶
　　　　　　　　　　　　　歸安沈炳巽撰¶
　　　渭水中¶
又東逕武功縣北(武功今屬西安府故/城在郿縣東四十里)¶
　渭水於縣斜水自南注之水出縣西南衙嶺山北歴¶
　斜谷逕五丈原東(在今郿縣/西三十里)諸葛亮與步隲書曰僕¶
　前軍在五丈原原在武功西十里餘水出武功縣故¶
<pb:KR2k0059_WYG_018-1b>¶
　亦謂之武功水也是以諸葛亮表云臣遣虎步監孟¶
　琰據武功水東司馬懿因水長攻琰營臣作竹橋越¶
　水射之橋成馳去其水北流注於渭地理志曰斜水¶
　出衙嶺北至郿注渭水又東逕馬冢北諸葛亮與步¶
　隲書曰馬冢在武功東十餘里有髙勢攻之不便是¶
　以留耳渭水又逕武功縣故城北王莽之新光也地¶
　理志曰縣有太一山古文以為終南杜預以為中南¶
　也亦曰太白山在武功縣南去長安二百里不知其¶
<pb:KR2k0059_WYG_018-2a>¶
　髙幾何俗云武功太白去天三百山下軍行不得鼔¶
　角鼔角則疾風雨至杜彦達曰太白山南連武功山¶
　於諸山最為秀傑冬夏積雪望之皓然山上有谷春¶
　祠春櫟陽人成帝時病死而尸不寒後忽出櫟南門¶
　及光門上而入太白山民為立祠於山嶺春秋来祠¶
　中山(宋本/作止)宿焉山下有太白祠民所祀也劉曜之世¶
　是山崩長安人劉終於崩(此處有脫譌今附錄劉終/得玉事  十六國春秋前)¶
　(趙錄劉曜光初四年終南山崩長安人劉終於崩所/得白玉方一尺有文字曰皇亡皇亡敗趙昌井水竭)¶
<pb:KR2k0059_WYG_018-2b>¶
　(構五梁咢酉小衰困囂䘮嗚呼嗚呼赤牛/奮靷其盡乎羣臣咸賀以為勒滅之徵)而左㑹左¶
　陽水世名西水北出左陽溪南流逕岐州城西魏置¶
　岐州刺史治左陽水又南流注於雍水雍水又與東¶
　水合俗名也北出河(宋本作俗名/之北水出河)桃谷南流右㑹南¶
　源世謂之返眼泉亂流南逕岐州城東而南合雍水¶
　州居二水之中南則兩川之交㑹也世亦名之為淬¶
　空水東流鄧公泉注之水出鄧艾祠北故名曰鄧公¶
　泉數源俱發於雍縣城南(雍縣今為/鳯翔府冶)縣故秦德公所¶
<pb:KR2k0059_WYG_018-3a>¶
　居也晉書地道記以為西虢地也漢書地理志以為¶
　西虢縣太康記曰虢叔之國矣有虢宮平王東遷叔¶
　自此之上陽為南虢矣雍有五畤祠以上祠五帝昔¶
　秦文公田於汧渭之間(史記秦本紀秦之先非子居/犬丘周孝王召使主馬於汧)¶
　(渭之間馬大蕃息汧又封禪書/文公十六年東獵  渭之間)夢黄蛇自天屬地其¶
　口止於鄜衍以為上帝之神於是作鄜畤祠白帝秦¶
　宣公作宻畤於陳倉北坂祀青帝焉靈公又於吳陽¶
　作上畤祀炎帝焉獻公作畦畤祀赤帝焉漢髙帝問¶
<pb:KR2k0059_WYG_018-3b>¶
　曰天有五帝今何四也博士莫知其故帝曰我知之¶
　矣待我而五遂立北畤祀黒帝焉(史記封禪書秦文/公夢黄蛇自天下)¶
　(屬地其口止於鄜衍又獲陳寳於陳倉北坂城作鄜/畤祭白帝焉秦宣公作密畤於渭南祭青帝秦靈公)¶
　(作吳陽上畤祭黄帝作下畤祭炎帝秦獻公時櫟陽/雨金自以為得金瑞故作畦畤而祀白帝漢二年髙)¶
　(祖立黒帝祠/命曰北畤)應劭曰四面積髙曰雍闞駰曰宜為神¶
　明之隩故立羣祠焉又曰鳯臺鳯女祠秦穆公時有¶
　簫史者善吹簫能致白鵠孔雀穆公女弄玉好之公¶
　為作鳯臺以居之積數十年一旦隨鳯去云雍宮世¶
<pb:KR2k0059_WYG_018-4a>¶
　有簫管之聲焉今臺傾祠毁不復然矣(列仙傳蕭史/者秦穆公時)¶
　(人也善吹簫能致孔雀白鶴於庭穆公有女字弄玉/好之公遂以女妻焉口教弄玉作鳯鳴居數年吹似)¶
　(鳯聲鳯凰来止其屋公為作鳯臺夫婦止其上居不/下數年一旦皆隨鳯凰飛去故秦人為作鳯女祠於)¶
　(雍宮中時有/簫聲而已)鄧泉東流注於雍自下雖㑹他津猶得¶
　通稱故禹貢有雍沮㑹同之文矣雍水又東逕邵(邵/朱)¶
　(本俱/俱邰)亭南世謂之樹亭川盖邵樹聲相近誤耳亭故¶
　邵公之菜邑也京相璠曰亭在周城南五十里後漢¶
　郡國志曰郡(當作郿今/屬鳯翔府)縣有邵亭謂此也雍水又東¶
<pb:KR2k0059_WYG_018-4b>¶
　南流與杜水合水出杜陽山其水南流謂之杜陽川¶
　東南流左㑹漆水水出杜陽縣之漆溪謂之漆渠故¶
　徐廣曰漆水出杜陽之岐山者是也漆渠水南流大¶
　欒水注之出西北大道川東南流入漆即故岐水也¶
　淮南子曰岐水出石橋山東南流相如封禪書曰牧¶
　龜於岐(史記相如傳作獲周餘珍收龜於岐漢書作/獲周放龜於岐文頴注曰周放畜餘龜於池)¶
　(沼之中至漢得之於岐/山之旁此云牧龜誤)漢書音義曰岐水名也謂斯¶
　水矣二川洋逝俱為一水南與杜水合俗謂之小黄¶
<pb:KR2k0059_WYG_018-5a>¶
　水(朱云當作/小横水)亦或名之米流水逕岐山而又屈逕周¶
　城南城在岐山之陽而近西所謂居岐之陽也非直¶
　因山致名亦指水取稱矣又歴周原下北則中水鄉¶
　成周聚故曰有周也水北即岐山矣昔秦盜食穆公¶
　馬處也(呂氏春秋秦穆公失其乗馬見野人方將食/於岐山之陽公曰食驂馬之肉而不還飲酒)¶
　(者恐傷女也於/是徧飲而去)岐水又東逕姜氏城南為姜水按世¶
　本炎帝姜姓帝王世紀曰炎帝神農氏姜母安登(謝/云)¶
　(姜母安登宋本作母曰姜姒朱謀㙔云謝引/宋本亦誤據世紀當作神農氏姜姓母安登)遊華陽¶
<pb:KR2k0059_WYG_018-5b>¶
　感神而生炎帝長於姜水水合而東逕美陽縣之中¶
　亭川水也(今西安府武功縣西北二十五里有美/陽故城今鳯翔府扶風縣是其地也)水¶
　發杜陽縣大嶺側世謂之赤泥峴㳂波歴澗俗名大¶
　横水也疑即杜水矣其水東南流東逕杜陽故城(今/鳯)¶
　(翔府麟縣乃/漢杜陽縣地)東西三百步南北二百步世謂之故縣¶
　川又故縣有杜陽山山北有杜陽谷有地穴北入亦¶
　不知所極在大柱山南故縣取名焉亦指是水而攝¶
　目矣即王莽之通杜也故地理志曰縣自杜水東二¶
<pb:KR2k0059_WYG_018-6a>¶
　坑水注之水有二源一水出西北瀆魋水二合而東¶
　(此句疑/有譌脫)歴五將山又合鄉谷水水出鄉溪東南流入¶
　杜謂之鄉谷川又南莢水注之水出好畤縣梁山大¶
　嶺泉南逕梁山宮西故地理志曰好畤有梁山宮秦¶
　始皇起水東有好畤縣故城王莽之好邑也世祖建¶
　武二年封建威大將軍耿弇為侯國又南逕美陽縣¶
　之中亭川注雍水謂之中亭水又南逕美陽縣西永¶
　元二年更封鄣雍侯耿秉為侯國(後漢書耿弇傳耿/秉於章帝章和二)¶
<pb:KR2k0059_WYG_018-6b>¶
　(年封美陽侯今云和帝永元二年誤且秉亦無鄣/雍之封而云更封鄣雍侯者不知何據所未詳也)其¶
　水又南流注於渭渭水又東逕郿塢南(在今郿縣東/北十五里)¶
　漢獻帝傳曰董卓發卒築郿塢髙與長安城等積穀¶
　為三十年儲自云事成雄據天下不成守此足以畢¶
　老其愚如此渭水之東洛谷之水出其南山洛谷北¶
　流逕長城西魏甘露三年蜀遣姜維出洛谷圍長城¶
　即斯地也¶
又東&KR0621;水從南来流注之(朱本據宋本補注八十五字/今從之  &KR0621;水在今盩厔縣)¶
<pb:KR2k0059_WYG_018-7a>¶
(東/南)¶
　芒水出南芒谷北流逕玉女房水際山側有石室世¶
　謂之玉女房芒水又北逕盩厔縣之竹圃中分為二¶
　水漢冲帝詔曰翟義作亂於東霍鴻負倚盩厔芒竹¶
　即此也其水分為二流一水之東北為枝流一水北¶
　流注於渭也¶
　¶
　¶
<pb:KR2k0059_WYG_018-7b>¶
　¶
　¶
　¶
　¶
　¶
　¶
　¶
　水經注集釋訂訛卷十八¶
